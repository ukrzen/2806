{
  "article_number": "138",
  "title": "Стаття 138. До відання Автономної Республіки Крим належить:",
  "description": "1) призначення виборів депутатів Верховної Ради Автономної Республіки Крим, затвердження складу виборчої комісії Автономної Республіки Крим;\n\n2) організація та проведення місцевих референдумів;\n\n3) управління майном, що належить Автономній Республіці Крим;\n\n4) розроблення, затвердження та виконання бюджету Автономної Республіки Крим на основі єдиної податкової і бюджетної політики України;\n\n5) розроблення, затвердження та реалізація програм Автономної Республіки Крим з питань соціально-економічного та культурного розвитку, раціонального природокористування, охорони довкілля - відповідно до загальнодержавних програм;\n\n6) визнання статусу місцевостей як курортів; встановлення зон санітарної охорони курортів;\n\n7) участь у забезпеченні прав і свобод громадян, національної злагоди, сприяння охороні правопорядку та громадської безпеки;\n\n8) забезпечення функціонування і розвитку державної та національних мов і культур в Автономній Республіці Крим; охорона і використання пам'яток історії;\n\n9) участь у розробленні та реалізації державних програм повернення депортованих народів;\n\n10) ініціювання введення надзвичайного стану та встановлення зон надзвичайної екологічної ситуації в Автономній Республіці Крим або в окремих її місцевостях.\n\nЗаконами України Автономній Республіці Крим можуть бути делеговані також інші повноваження."
}