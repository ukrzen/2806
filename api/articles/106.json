{
  "article_number": "106",
  "title": "Стаття 106. Президент України:",
  "description": "1) забезпечує державну незалежність, національну безпеку і правонаступництво держави;\n\n2) звертається з посланнями до народу та із щорічними і позачерговими посланнями до Верховної Ради України про внутрішнє і зовнішнє становище України;\n\n3) представляє державу в міжнародних відносинах, здійснює керівництво зовнішньополітичною діяльністю держави, веде переговори та укладає міжнародні договори України;\n\n4) приймає рішення про визнання іноземних держав;\n\n5) призначає та звільняє глав дипломатичних представництв України в інших державах і при міжнародних організаціях; приймає вірчі і відкличні грамоти дипломатичних представників іноземних держав;\n\n6) призначає всеукраїнський референдум щодо змін Конституції України відповідно до статті 156 цієї Конституції, проголошує всеукраїнський референдум за народною ініціативою;\n\n7) призначає позачергові вибори до Верховної Ради України у строки, встановлені цією Конституцією;\n\n8) припиняє повноваження Верховної Ради України у випадках, передбачених цією Конституцією;\n\n9) вносить за пропозицією коаліції депутатських фракцій у Верховній Раді України, сформованої відповідно до статті 83 Конституції України, подання про призначення Верховною Радою України Прем’єр-міністра України в строк не пізніше ніж на п’ятнадцятий день після одержання такої пропозиції;\n\n10) вносить до Верховної Ради України подання про призначення Міністра оборони України, Міністра закордонних справ України;\n\n11) призначає на посаду та звільняє з посади за згодою Верховної Ради України Генерального прокурора;\n\n12) призначає на посади та звільняє з посад половину складу Ради Національного банку України;\n\n13) призначає на посади та звільняє з посад половину складу Національної ради України з питань телебачення і радіомовлення;\n\n14) вносить до Верховної Ради України подання про призначення на посаду та звільнення з посади Голови Служби безпеки України;\n\n15) зупиняє дію актів Кабінету Міністрів України з мотивів невідповідності цій Конституції з одночасним зверненням до Конституційного Суду України щодо їх конституційності;\n\n16) скасовує акти Ради міністрів Автономної Республіки Крим;\n\n17) є Верховним Головнокомандувачем Збройних Сил України; призначає на посади та звільняє з посад вище командування Збройних Сил України, інших військових формувань; здійснює керівництво у сферах національної безпеки та оборони держави;\n\n18) очолює Раду національної безпеки і оборони України;\n\n19) вносить до Верховної Ради України подання про оголошення стану війни та у разі збройної агресії проти України приймає рішення про використання Збройних Сил України та інших утворених відповідно до законів України військових формувань;\n\n20) приймає відповідно до закону рішення про загальну або часткову мобілізацію та введення воєнного стану в Україні або в окремих її місцевостях у разі загрози нападу, небезпеки державній незалежності України;\n\n21) приймає у разі необхідності рішення про введення в Україні або в окремих її місцевостях надзвичайного стану, а також оголошує у разі необхідності окремі місцевості України зонами надзвичайної екологічної ситуації - з наступним затвердженням цих рішень Верховною Радою України;\n\n22) призначає на посади третину складу Конституційного Суду України;\n\n\n24) присвоює вищі військові звання, вищі дипломатичні ранги та інші вищі спеціальні звання і класні чини;\n\n25) нагороджує державними нагородами; встановлює президентські відзнаки та нагороджує ними;\n\n26) приймає рішення про прийняття до громадянства України та припинення громадянства України, про надання притулку в Україні;\n\n27) здійснює помилування;\n\n28) створює у межах коштів, передбачених у Державному бюджеті України, для здійснення своїх повноважень консультативні, дорадчі та інші допоміжні органи і служби;\n\n29) підписує закони, прийняті Верховною Радою України;\n\n30) має право вето щодо прийнятих Верховною Радою України законів (крім законів про внесення змін до Конституції України) з наступним поверненням їх на повторний розгляд Верховної Ради України;\n\n31) здійснює інші повноваження, визначені Конституцією України.\n\nПрезидент України не може передавати свої повноваження іншим особам або органам.\n\nПрезидент України на основі та на виконання Конституції і законів України видає укази і розпорядження, які є обов'язковими до виконання на території України.\n\nАкти Президента України, видані в межах повноважень, передбачених пунктами 5, 18, 21 цієї статті, скріплюють підписами Прем’єр-міністр України і міністр, відповідальний за акт та його виконання."
}