{
  "article_number": "20",
  "title": "Стаття 20. Державними символами України є Державний Прапор України, Державний Герб України і Державний Гімн України.",
  "description": "Державний Прапор України - стяг із двох рівновеликих горизонтальних смуг синього і жовтого кольорів.\n\nВеликий Державний Герб України встановлюється з урахуванням малого Державного Герба України та герба Війська Запорізького законом, що приймається не менш як двома третинами від конституційного складу Верховної Ради України.\n\nГоловним елементом великого Державного Герба України є Знак Княжої Держави Володимира Великого (малий Державний Герб України).\n\nДержавний Гімн України - національний гімн на музику М. Вербицького із словами, затвердженими законом, що приймається не менш як двома третинами від конституційного складу Верховної Ради України.\n\nОпис державних символів України та порядок їх використання встановлюються законом, що приймається не менш як двома третинами від конституційного складу Верховної Ради України.\n\nСтолицею України є місто Київ."
}