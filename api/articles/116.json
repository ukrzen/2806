{
  "article_number": "116",
  "title": "Стаття 116. Кабінет Міністрів України:",
  "description": "1) забезпечує державний суверенітет і економічну самостійність України, здійснення внутрішньої і зовнішньої політики держави, виконання Конституції і законів України, актів Президента України;\n\n1¹) забезпечує реалізацію стратегічного курсу держави на набуття повноправного членства України в Європейському Союзі та в Організації Північноатлантичного договору;\n\n2) вживає заходів щодо забезпечення прав і свобод людини і громадянина;\n\n3) забезпечує проведення фінансової, цінової, інвестиційної та податкової політики; політики у сферах праці й зайнятості населення, соціального захисту, освіти, науки і культури, охорони природи, екологічної безпеки і природокористування;\n\n4) розробляє і здійснює загальнодержавні програми економічного, науково-технічного, соціального і культурного розвитку України;\n\n5) забезпечує рівні умови розвитку всіх форм власності; здійснює управління об'єктами державної власності відповідно до закону;\n\n6) розробляє проект закону про Державний бюджет України і забезпечує виконання затвердженого Верховною Радою України Державного бюджету України, подає Верховній Раді України звіт про його виконання;\n\n7) здійснює заходи щодо забезпечення обороноздатності і національної безпеки України, громадського порядку, боротьби зі злочинністю;\n\n8) організовує і забезпечує здійснення зовнішньоекономічної діяльності України, митної справи;\n\n9) спрямовує і координує роботу міністерств, інших органів виконавчої влади;\n\n9¹) утворює, реорганізовує та ліквідовує відповідно до закону міністерства та інші центральні органи виконавчої влади, діючи в межах коштів, передбачених на утримання органів виконавчої влади;\n\n9²) призначає на посади та звільняє з посад за поданням Прем’єр-міністра України керівників центральних органів виконавчої влади, які не входять до складу Кабінету Міністрів України;\n\n10) здійснює інші повноваження, визначені Конституцією та законами України."
}